---
title: luka uta
original-title: The Licked Hand
authors:
  - unknown
translators:
  - soweli Kina
  - jan Kalin
date: '2021-10-13'
license: CC-BY-SA-4.0
sources:
  - https://lipumonsuta.neocities.org/uta-monsuta/
  - https://lipumonsuta.itch.io/uta-monsuta
notes: |
  jan li uta e jan ante. jan ante li wile ala e ni. soweli li moli. telo loje soweli taso li lon sitelen.
  ni li ante toki. toki Inli la, nimi ona li toki “The Licked Hand”. ona li sona mute lon ma Mewika.
---

tan mama la “mi tawa!”

mi toki e ni: “o tawa pona! mi olin e sina!”

mi en soweli tomo mi li taso lon tomo. ni li nasa tawa mi. mi wile e sona sin, la mi lukin e ilo sona mi. ona li toki e ni:

“lon ma tomo Sijata la jan li moli e jan ante. jan lawa li alasa e ona. sina sona e lon ona, la o toki tawa jan lawa. o awen e sina. jan ni li ike.”

mi pilin monsuta tan ni: mi lon ma Sijata.

mi len e lupa tomo ale. mi tawa supa lape mi. soweli li tawa anpa supa. mi luka e ona. ona li uta lili e luka mi la mi pilin pona. ona li soweli pona.

mi kama lape. pilin ike li lon lape mi.

mi kama lape ala tan kalama nasa. pimeja wawa li lon tomo.

mi ken ala lukin. mi pilin monsuta.

mi wile pilin pona, la mi luka e soweli. ona li uta sin e luka mi. mi pilin awen. mi ken kama lape sin.

tenpo suno li kama! mi kama lape ala. mi wile pona e sijelo mi la mi tawa tomo telo.

taso… mi lon insa ona, la mi pilin ike wawa.

mi kalama suli. mi lukin e ni:

soweli mi li moli.

sitelen li lon anpa kepeken telo loje soweli.

ona li toki e ni:

"JAN LI KEN UTA KIN."

![sitelen pona li toki e ni: "jan li ken uta kin." ona li sitelen kepeken telo loje.](https://lipumonsuta.neocities.org/uta-monsuta/sitelen/luka-uta.png)

sitelen tan soweli Kina
