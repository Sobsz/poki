---
title: uta
authors:
  - jan Nowa
date: '2021-10-13'
license: CC-BY-SA-4.0
sources:
  - https://lipumonsuta.neocities.org/uta-monsuta/
  - https://lipumonsuta.itch.io/uta-monsuta
notes: toki li tawa sina. sijelo li pakala. jan li moli. jan li lon poki lili.
---

uta li lon. ni li uta kiwen. ni li uta moku kin. sina ken tawa insa uta ni. o jo e linja! o jo e linja la sina ken tawa anpa insa pi uta monsuta. o tawa lon kiwen. anpa. anpa. anpa. telo sijelo pi uta ni li wile moku e linja sina. sina o awen ala. sina awen la telo li moku e linja sina.

linja sina li pakala. sina tawa anpa. tenpo lili la sina tawa ala. noka sina li pakala ala pakala? ken. ilo suno sina li pakala. pimeja li lon. pimeja monsuta li lon. uta li toki tawa sina anu seme? uta li toki e seme? uta li toki e ni:

“jan lili o toki”

“jan lili li moku mi”

jan moli li lon poka sina. tenpo pini la uta ni li moku e jan moli ni.

sina ken ala tawa sewi. tenpo pini la jan moli li ken ala tawa sewi. jan moli li awen. jan moli li kama moku.

sina awen ala. sina tawa anpa. noka sina li pakala ala pakala? ken la sina tawa kepeken noka. sina ken ala kepeken noka la sina tawa anpa kepeken luka. anpa. anpa. anpa.

o tawa insa sijelo pi uta monsuta ni. o kama tawa poki moku pi uta monsuta ni. anpa. anpa. anpa. anpa kepeken nasin pi moku tawa. sina moku tawa.

jan moli mute li lon poki moku ni. sijelo kiwen li moku lon tenpo ale. moku li pona tawa uta kiwen ni. sina pona tawa monsuta kiwen ni. monsuta li pali e kalama lili. monsuta li pilin pona.

“jan lili o sina moku tawa mi”

“mi moku e sina”

pimeja li ale. sina sona ala e suno e sewi. sina sona taso e pimeja e monsuta.

sina lon insa pi poki moku. sina ken ala tawa. sina anpa. telo sijelo pi pakala moku li lon anpa sina. ona li ike e sina. ona li moku e selo sina. sina ken ala ken kalama? sina ken ala ken tawa? ken ala. tenpo open la sina moli. tenpo pi kama insa uta ni la sina moli. monsuta li moku e moku ona. monsuta li moku e sina.

monsuta li wile moku e ale.

![jan li tawa lon uta kiwen. uta kiwen li kama pimeja, li kama poki lili. kiwen li sama kiwen pi uta soweli. jan li pilin ike, li anpa. nimi ni li lon sitelen: "anpa. anpa. anpa."](https://lipumonsuta.neocities.org/uta-monsuta/sitelen/uta.png)

_sitelen tan jan Alesi_
