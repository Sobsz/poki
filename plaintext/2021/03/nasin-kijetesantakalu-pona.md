---
title: nasin kijetesantakalu pona
authors:
  - kala pona Tonyu
date: '2021-10-13'
license: CC-BY-SA-4.0
sources:
  - https://lipumonsuta.neocities.org/uta-monsuta/
  - https://lipumonsuta.itch.io/uta-monsuta
notes: toki li tawa sina. monsuta li alasa e sina.
---

1. sina wile e kijetesantakalu tomo la o tawa tomo esun. taso o toki ala e wile sina. kijetesantakalu li wile e sina la ona li toki e ni.

2. o lukin ala e kijetesantakalu lili - ona la jan sin li ike.

3. sina wile e kijetesantakalu, taso kijetesantakalu ala li wile e sina, la o weka. mun sewi li toki e ni. monsuta li kama la o open ala e oko sina - ni li ken pona lili e pilin sina.

4. tenpo li pimeja la o tawa e kijetesantakalu sina tawa tomo sina. tenpo li walo la o tawa tomo pi mama sina. tenpo li pimeja sin la sina ken tawa e ona tawa tomo sina. taso o sona e ken ike.

5. soweli ante li lon la o pana e ona tawa tomo ante. kijetesantakalu li wawa.

6. jan ante li lon la sina wile tawa e ona kin tawa tomo pi kijetesantakalu ala.

7. tenpo li pimeja sin la o weka. kijetesantakalu li wile e ma. ona li wile sona e lon pi ijo ale pi tomo sina. ni li pona tawa alasa ona.

8. sina lape la o pana e ilo pi suno laso lili tawa ona. ni li pona tawa oko ona. ona li ken lukin e monsuta.

9. mu suli li weka e lape tan sina la o open ala e oko. ona li ken lukin e sina. o awen; kijetesantakalu sina li awen alasa.

10. sina open e oko sina la ale li pini.

11. sina kute e kalama pi luka kijetesantakalu la o tawa ona. o lukin ala tawa tomo pimeja. o luka e kute pi kijetesantakalu sina. o tawa lape sin.

12. sina lukin tawa tomo pimeja la o moli powe lon supa anpa. pona la ona li ken ala lukin e sina. o lape lon supa anpa.

13. lupa tomo sina li open la o pini sin e ona kepeken wawa. sina wile ala kute e utala.

14. sina kama tan lape la o tawa lape sin.

15. kijetesantakalu sina li weka e lape sina kepeken luka la sina ken kama tan lape. utala li pini. monsuta li ken ala tawa tomo sina.

16. o weka tan supa lape - kijetesantakalu li wile e ni.

17. o tawa sin ala lon tomo esun kijetesantakalu. monsuta li ken kama sin tan ni.
