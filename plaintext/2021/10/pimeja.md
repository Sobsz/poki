---
title: pimeja
authors:
  - jan Alonola
date: '2021-10-31'
collections:
  - lipu tenpo
  - lipu tenpo nanpa moli
license: CC-BY-SA 4.0
sources:
  - https://liputenpo.org/pdfs/0009moli.pdf
  - https://liputenpo.org/lipu/nanpa-moli/
  - https://commons.wikimedia.org/wiki/File:Lipu_tenpo_nanpa_moli_-_pimeja.png
---

suno li lon ala. sina lon ma. sina ken ala lukin. sina pilin e ma. ma li telo.

tenpo pini la, sina pali ala pali e ijo seme? sina jan pona anu jan ike? sina pona ala pona tawa jan ante? o pilin!

sina pona ala pona?

sina sona e ma ni. ma ni li lon poka pi tomo sina. taso, sina ken ala lukin e tomo sina. tomo sina li lon ala. sina ken ala tawa ona. sina ken ala tawa. o tawa ala.

sina kute e seme? sina kute e ijo. sina sona ala e ijo ni. sina pilin e ni: ijo ni li suli.

![pimeja](https://upload.wikimedia.org/wikipedia/commons/7/7b/Lipu_tenpo_nanpa_moli_-_pimeja.png)

sina wile tawa. sina wile weka tan ma ni. sina wile lon tomo sina. sina ken ala. o ala. o lon.

sina lukin e pimeja. pimeja li suli. pimeja li ale. pimeja li lon, taso ala li lon. ala li lon? ala. ale li ken lon. ijo li lon. ijo seme? ijo ike? ijo pona?

ijo li tawa sina. sina sona ala e ni: ijo li suli anu lili. sina pilin e ni: ijo li suli.

sina pilin e ijo. ijo li jo e linja mute. a! ijo li pakala e sina kepeken uta ona. luka sina li pakala! a! sina wile tawa. sina ken ala tawa.

ijo li tawa, li tawa kepeken wawa mute. ijo li ijo ala, li soweli tan ni: ona li jo e linja, e uta, e kiwen uta suli. soweli ni li ike, li ike tawa sina. ona li lon poka sina. ona li kalama. kalama ni li ike tawa kute sina. sina wile moli, li moli e ona.

ona li toki: “sina jan ike! sina pali e ijo ike! sina o moli!” ona li toki ala e toki pona. ona toki e toki ante, taso sina sona e kon pi toki ona. a! ona li pakala e sina, li pakala e luka sina, e sinpin sina, e lawa sina. sina pilin pakala! sina kalama: “o weka! o weka! o weka a a a!”

suno li lon ala. sina lon tomo. sina ken ala lukin. sina pilin e supa lape sina. taso, sina sona ala e ni: seme li lon tomo sina...