---
title: tan seme la jan Kulisito li moli?
authors:
  - jan Sose L-S
date: '2021-10-31'
collections:
  - lipu tenpo
  - lipu tenpo nanpa moli
license: CC-BY-SA 4.0
sources:
  - https://liputenpo.org/pdfs/0009moli.pdf
  - https://liputenpo.org/lipu/nanpa-moli/
  - https://commons.wikimedia.org/wiki/File:Lipu_tenpo_nanpa_moli_-_jan_Kulisito.png
---

lon ma ale la, jan mute li sona e lipu pi jan Jesu Kulisito. nimi ona li jo e kon pi “jan Jesu li jo e telo sijelo sewi”. jan pi nasin ona li jo e pilin ante mute: kulupu Katoliko (Catholic) en kulupu Lutelan (Lutheran) en kulupu Anlika (Anglican) en kulupu mute ante la, jan ale li pilin ante! taso, jan ni ale li pilin e ni: moli pi jan Kulisito lon palisa suli li suli mute. lipu ni la, mi wile pana e sona pi pilin mute ni tawa sina.

jan pi kulupu Katoliko li toki e ni: jan Jesu li moli lon palisa suli la, nimi “jan Jesu pi ma Nasalenu, lawa pi kulupu Jejusin (םיִדּוהְּיַה ְךֶלֶמ;; Rēx Iūdaeōrum; ὁ βασιλεύς τῶν Ἰουδαίων)” li lon sewi pi lawa ona. ni li tan lipu pi jan Son (John). jan Katoliko li pilin e ni: jan Jesu li moli tawa mi mute: ona li pana pi suli mute mute e lon sewi. tan ni la, kon sewi li pakala e apeja (pali ike) jan. tenpo ni la, sitelen lili pi jan Jesu lon palisa li len e jan mute pi kulupu Katoliko, anu jan ni li jo e sitelen ni lon tomo ona.

tenpo pini la, kulupu Nosika (Γνωστικός, Gnōstikós) li lon. ona li pilin e ni: kon sewi pali pi ma ni li ike mute. ona li pilin e ni: akesi lon ma kasi Eten (Garden of Eden) li sewi Kulisito! jan Nosika li pilin e ni: jan Jesu li sama ala pi sewi Kulisito. lon tenpo pi kama anpa telo la, sewi Kulisito li kama lon jan Jesu. lon palisa suli la, kulupu Nosika li pilin e ni: sewi Kulisito li weka tan jan Jesu, anu ona li pilin e ni: jan Jesu li moli ala. jan pi nanpa sona ala li pilin e ni: jan Simon li moli lon palisa suli.

![jan Kulisito](https://upload.wikimedia.org/wikipedia/commons/a/ab/Lipu_tenpo_nanpa_moli_-_jan_Kulisito.png)

jan pi kulupu Ototoko (Eastern Orthodox) li pilin e ni: sewi li pana e jan Jesu tawa mi mute. jan Jesu li utala e jan Satan, li utala e moli. lon palisa la, jan Jesu li pini e utala ni, li anpa e jan Satan, li anpa e moli. tan ni la, jan mute pi kulupu Ototoko li toki e ni: jan li ken kin kama utala e ike, li anpa e jan Satan e moli.

jan pi kulupu Silami (Islam) li pilin e ni: jan Jesu li sewi Ila (الله) ala. taso, ona li jan toki li pana e lipu tan sewi tawa kulupu jan. jan Jesu li moli ala lon palisa suli, taso ona li sewi tawa ma sewi. jan Silami li pilin e ni: lipu Pepu (Bible) li kama pakala. lipu Kulan (Qur’an) li toki ante. tan tu ni la, ona li weka e pilin pi jan Jesu lon palisa.