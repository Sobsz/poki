---
title: uta monsuta[^1]
authors:
  - jan Ke Tami
date: '2021-10-31'
collections:
  - lipu tenpo
  - lipu tenpo nanpa moli
license: CC-BY-SA 4.0
sources:
  - https://liputenpo.org/pdfs/0009moli.pdf
  - https://liputenpo.org/lipu/nanpa-moli/
  - https://commons.wikimedia.org/wiki/File:Uta_monsuta_2.png
---

[^1]: "monsuta" li ijo ni: ona li pana e pilin ike tan ni: ona li wile pakala e sina.

pini pi tenpo mun ni la jan mute li len e sijelo ona kepeken len nasa. jan li wile lukin e ijo ni: sitelen en toki en kalama en musi ante li pana e pilin wawa e pilin nasa e pilin ike. pilin ni ale li pona tawa jan ni lon tenpo ni. ni li tenpo “monsuta”. sina wile ala wile pilin nasa sama ni? a, mi sona e lipu pona tawa ni. nimi lipu li “uta monsuta”. ona li ken pana a e pilin nasa.

![uta monsuta 2](https://upload.wikimedia.org/wikipedia/commons/6/61/Uta_monsuta_2.png)

toki tu tu wan li lon lipu. sitelen li lon. pilin li lon. ona ale li toki e ike. ike toki ni li pona tawa mi la, mi lukin e ale ni lon tenpo pimeja taso. ni la pilin nasa mi li pilin wawa. pona la kalama ala li lon tomo mi la mi pilin ike mute ala.

toki la, sina ken lon lupa kiwen tawa anpa ma. toki la, sina ken weka e ijo ike. toki la, sina ken awen lon insa pi tomo sina - taso seme ante li lon? toki la, kijetesantakalu[^2] li utala e ike. toki la, sina ken kama sona e nimi “monsuta” e kon ona a. toki li wawa.

[^2]: kijetesantakalu li soweli. sinpin ona li pimeja. linja li lon monsi pi monsi ona li pimeja li walo.

jan Kalin li kama e kulupu pali. jan kulupu pali li pali e toki. ona li pana e pilin ike tan toki ona la ona li pona, li musi wawa, li jan pi toki pona wawa. sina wile ala wile e pilin nasa ike? sina wile la, o lukin e ona a! sina sona ala la o lukin e lipu pini ona - nimi ona li “sona pi ike ken”; ona li toki e ike pi toki ale li ken pana e sona tawa wile lukin sina. sina wile ala la, o toki e ni tawa jan pi toki pona: “uta monsuta li lon. ona li ken pona tawa pilin sina tan ni: ona li ike tawa pilin mi.”

o lukin e ona lon ni: https://utamonsuta.itch.io/uta-monsuta