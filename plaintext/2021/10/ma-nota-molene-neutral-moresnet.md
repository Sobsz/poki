---
title: ma Nota-Molene (Neutral-Moresnet)
authors:
  - jan Alonola
date: '2021-10-31'
collections:
  - lipu tenpo
  - lipu tenpo nanpa moli
license: CC-BY-SA 4.0
sources:
  - https://liputenpo.org/pdfs/0009moli.pdf
  - https://liputenpo.org/lipu/nanpa-moli/
  - https://commons.wikimedia.org/wiki/File:Lipu_tenpo_nanpa_moli_-_len_pi_ma_Nota-Molene.png
---

tenpo pini la, ma Nota-Molene li lon. lawa pi ma tomo Win (Wien, Vienna) li toki e ni: ma seme li jo e ma seme. taso, lawa ni li nasa. ma Pojesen (Preußen, Prussia) li toki e ni: ma Nota-Molene li ma mi. taso, ma Netelan li toki e ni: ma Nota-Molene li ma mi!

jan lawa li utala. ona li wile e ma Nota-Molene. pini la, ona li toki e ni: ma Nota-Molene li ma pi mi tu! nimi “Nota” li sama pi nimi “insa” tan ni: ma ni li insa pi ma Pojesen pi ma Netelan. tenpo sike pi lawa pi ma tomo Win (1815) la, jan pi mute lili (256) li lon ma Nota-Molene. taso, tenpo sike kama mute (~1837) la, jan mute li lon. tenpo sike kama mute (1858) la, jan mute pi nanpa ni li lon: “2575”. jan mije mute li tawa ma Nota-Molene tan ni: ona li wile ala utala. tenpo open pi utala suli nanpa wan la, jan mute pi nanpa ni li lon: “4668”.

mi toki e ni tan seme? a! ijo suli li lon ma Nota-Molene tawa toki Epelanto. kulupu Epelanto li lon ma Nota Molene lon tenpo sike ni: ma Losi en ma Juke en ma Kanse li wan e wawa pi ona ale (1907). ona li wile e ni: ma Nota-Molene li ma Epelanto, li jo e nimi Amikejo. toki Epelanto la, nimi Amikejo li jo e kon ni: ma pi jan pona.

jan sona Kutawe Ko (Gustave Roy) en jan lawa Wilen Moli (Wilhelm Molly) li jan suli pi kulupu Epelanto ni. tenpo sike kama (1908) la, kulupu Epelanto pi ma ale li ante e ma tomo lawa ona: ma tomo Sene li ma tomo lawa ala. ma tomo Molene li ma tomo lawa. kin la, jan pana pi telo nasa li pali e sitelen kepeken toki Epelanto a.

taso, pini la, utala suli nanpa wan li lon. ma Nota-Molene li lon ala. tenpo ni la, ma Nota-Molene li lon ma Pesije.

![len pi ma Nota-Molene](https://upload.wikimedia.org/wikipedia/commons/b/bf/Lipu_tenpo_nanpa_moli_-_len_pi_ma_Nota-Molene.png)