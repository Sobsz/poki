---
title: moku Panson
authors:
  - jan Melon
date: '2021-12-08'
collections:
  - lipu tenpo
  - lipu tenpo nanpa lete
license: CC-BY-SA 4.0
sources:
  - https://liputenpo.org/pdfs/0010lete.pdf
  - https://liputenpo.org/lipu/nanpa-lete/
---

moku Panson (kue pancong [kuʷe pant͡ʃoŋ] lon toki Intonesija) li moku lili tan kulupu jan Petawi lon ma tomo Sakata. lukin la ona li sama ni: jan li kipisi[^1] e sike. pilin uta la ona li suwi li namako. sina ken pali e moku ni kepeken nasin ni.

[^1]: sina "kipisi" e ijo la, sina tu e ona

# ijo mama moku

sina wile pali e moku ni la o jo e ijo ni.

- ko pan tan kasi pan pi ma ko telo
- sijelo walo tan kili pi poki telo (o kipisi lili lili e ona)
- telo walo tan kili pi poki telo
- suwi walo
- namako
- telo jelo pi pona seli tan kili pi kasi luka

# mute ijo

o kama jo e kiwen lili sama ni: suli ona li sama palisa luka suli. o nanpa e suli pi wawa anpa pi kiwen ni. kepeken kiwen ni la sina ken sona e mute pi ijo mama moku. suli pi wawa anpa la:

- ko pan o sama kiwen lili 250;
- sijelo walo kili o sama kiwen lili 250;
- telo walo kili o sama kiwen lili 700;
- suwi walo o sama kiwen lili 75;
- namako o sama kiwen lili 5.

# nasin pali

- o wan e ko pan e sijelo walo kili e suwi e namako.
- o pana e telo walo kili tawa ko moku. o wan pona e ona kepeken ilo palisa lon nasin tawa sike.
- o lon e poki kiwen e ilo seli supa. lukin la poki ni li sama sike pi kipisi tu. o pana lili e telo jelo tawa poki kiwen. o pana e poki ni lon ilo seli supa. o seli e ona.
- o pana e ko moku tawa poki kiwen seli. o pini e poki. o seli e ona kepeken seli lili kepeken tenpo lili lili 600.
- o seli e ko moku kepeken seli suli kepeken tenpo lili lili 180 tawa ni: selo ona li ko ala li kapesi[^2] walo
- o ante e poka sewi moku tawa anpa. o seli e ona kepeken seli lili kepeken tenpo lili lili 180.
- o pini e seli. o jo e moku ni tan poki seli tawa supa moku. ni la sina ken moku e ona.

[^2]: "kapesi" li kule jelo loje pimeja