---
title: o suli e toki pona
authors:
  - jan Alonola
date: '2021-12-08'
collections:
  - lipu tenpo
  - lipu tenpo nanpa lete
license: CC-BY-SA 4.0
sources:
  - https://liputenpo.org/pdfs/0010lete.pdf
  - https://liputenpo.org/lipu/nanpa-lete/
  - https://commons.wikimedia.org/wiki/File:Lipu_tenpo_nanpa_akesi_-_lipu.png
---

mi wile suli e toki pona tan seme? toki pona li toki \*pona\*. toki pona li pona e lawa mi, li pona e lawa ante e pilin pi jan mute. pilin li ante, taso mi la, toki pona li pona tawa jan ale. ni la, mi wile e ni: toki pona o suli!

nasin seme la, mi mute o suli e toki pona‽ mi o kepeken e wawa lawa mute. o lukin:

nanpa wan la, jan o sona e toki pona. jan mute li sona ala e toki pona. mi mute li jo e nasin ken mute:

1. mi ken pali e lipu, li pana e ona tawa tomo pi jan mute. ken la, tomo sona sina la, sinpin suli li lon. jan mute li lukin e sinpin ni la, o pana e lipu pi toki pona tawa ona.
2. mi ken pali e musi pona. musi pona mute li lon la, jan li wile kama sona e toki pona. o lukin: jan mute li kama sona e toki Anku tan kalama musi pi ma Anku! ni li ken lon tawa toki pona!
3. mi ken toki e sona pi toki pona tawa jan ante. jan mute li lon kulupu pi toki pona. taso, sina toki tawa jan pona wan sina la, kulupu li kama suli a!

nanpa tu la, jan o kama sona e toki pona. ona o toki e toki pona. ni li pona! lipu sona mute pi toki pona li lon. lipu pi jan Lentan li suli, li lon toki Inli (tan jan Lentan), toki Tosi (tan jan Ke Tami), toki Losi (tan jan Lentan), toki Posuka (tan jan Otele). namako la , sitelen tawa pi jan Misali li suli. taso, o ante toki e ona! o pana e sitelen tawa sin, e lipu sona sin!

nanpa tu wan la, o kulupu! kulupu li suli tawa toki pona tawa toki ale. kulupu li lon ala la, kulupu toki li lon ala la, toki li lon ala. kulupu pi toki pona o jo e nasin pona, e jan lawa pona. mi la, kulupu pi mi mute o jo e jan suli. o ni: sina jan suli!

pini la, o lawa! mi mute o jo e kulupu lawa, e musi suli! mi mute o jo e kalama sin („New Radio Shows“), e sitelen tawa lon ilo pi sitelen tawa. mi mute li jo e lipu mute. ni la, mi o jo e kalama, e sitelen tawa, e kulupu lawa.

![lipu](https://upload.wikimedia.org/wikipedia/commons/f/f9/Lipu_tenpo_nanpa_akesi_-_lipu.png)

ken la, tenpo kama la, sina tawa tomo sina. sina wile awen lon supa awen sina. sina luka e ilo open, li open e ilo pi sitelen tawa. sina open e sitelen tawa nanpa wan (STNP). sina lukin e sona sin pi ma ale. jan Po (tan ‚seme li sin?‘) en mi li toki e sona sin ni: toki pona li toki pi ma ale!