---
title: kalama insa pi toki ike li ken kama pona
authors:
  - jan Telakoman
date: '2021-05-07'
collections:
  - lipu tenpo
  - lipu tenpo nanpa kasi
license: CC-BY-SA 4.0
sources:
  - https://liputenpo.org/pdfs/0004kasi.pdf
  - https://liputenpo.org/lipu/nanpa-kasi/
  - https://commons.wikimedia.org/wiki/File:Lipu_tenpo_nanpa_kasi_-_kalama_insa_pona.png
---

nanpa soweli pi lipu tenpo la mi toki e ni: jan mute li jo e kalama insa pi toki ike. kalama insa pi toki ike li toki sama ni tawa jan: “sina pali ike lon tenpo ale. sina jan ike.” jan li ken weka e kalama insa ni kepeken nasin seme?

ken la jan li wile utala e kalama insa ike tan ni: tenpo ale la jan li pilin ike tan kalama insa ike. taso nanpa wan la jan li wile sona e ni: kalama insa pi toki ike li tan seme?

pilin jan li wile awen e jan. pilin jan li wile pona e pali jan tawa ni: jan ante li pilin ike ala li toki ike ala tawa jan. ni la pilin jan li kepeken kalama insa pi toki ike. ni li ilo awen pi pilin jan. sona ni li pana e nasin pona tawa jan.

jan li utala e kalama insa pi toki ike la pilin jan li utala mute a! pilin jan li toki e ni tawa jan: “o utala ala! mi wile awen e sina! o kute e kalama insa pi toki ike!” ni la kalama insa pi toki ike li mute e toki ike ona. jan li ken ala weka e kalama insa pi toki ike kepeken utala.

nasin pona li utala ala li olin. ni li nasin pona tan seme?

nanpa wan la, jan li sona e ni: “lon la kalama insa mi pi toki ike li mi ala. ona li ilo awen pi pilin mi. ona li ni taso.” kalama insa pi toki ike la ni li suli ala: “toki seme li lon?” ona la ni li suli: “toki seme li awen e jan?”

nanpa tu la, jan li sona e ni: tenpo seme la kalama insa pi toki ike li kama lon? jan li jan lili la kalama insa ni li kama lon. tenpo ona la pilin pi jan lili li lukin awen e jan kepeken kalama insa pi toki ike. ni li ilo awen pi pilin pi jan lili. taso tenpo ni la jan lili li kama suli. jan suli li wile ala kepeken ilo awen pi jan lili.

nanpa tu wan la, jan li ken weka e wawa pi kalama insa ike kepeken olin. ona li ken toki e ni tawa kalama insa: “pona tawa sina, sina lukin awen e mi. taso ken la toki sina li lon ala. tenpo ni la mi pali e ni: mi lukin e toki sina lon poka pi sona ante mi. ni la mi kama sona e ni: lon la mi jan pona anu seme?” ni la kalama insa li ken toki e ni: “pona. mi pana e sona wile tawa sina. mi ken pini e toki mi.”

taso jan li wile sona e ni: lon la ona li jan pona anu seme? kalama insa ike li toki e ni tawa ona: “sina jan ike.” taso jan li wile ala kute e ona. jan li wile toki e ni: “jan pona mi li pali sama mi la mi toki e seme tawa ona?”

ken la ona li toki sama ni tawa jan pona ona: “pilin sina li pona. sina wile pali e pona. tenpo mute la sina ken pakala. taso sina wile pona e pali sina. sina jan ike ala. mi en sina o alasa e nasin pona tawa tenpo kama.”

jan li wile kama sona e pali ni: ona li toki tawa insa ona sama jan pona ona. jan li ken kama jo e wawa ni tan sona ni: lon la kalama insa pi toki ike li seme? ken la jan li ken ala pali e ni kepeken wawa ona taso. ni la jan o alasa e jan sona. jan sona li ken pana e sona pona e nasin pona tawa jan.

![kalama insa pona](https://upload.wikimedia.org/wikipedia/commons/c/c4/Lipu_tenpo_nanpa_kasi_-_kalama_insa_pona.png)