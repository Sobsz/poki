---
title: o pali e moku telo pan (Brotzupa, Wodzionka)
authors:
  - jan Alonola
date: '2021-05-07'
collections:
  - lipu tenpo
  - lipu tenpo nanpa kasi
license: CC-BY-SA 4.0
sources:
  - https://liputenpo.org/pdfs/0004kasi.pdf
  - https://liputenpo.org/lipu/nanpa-kasi/
  - https://commons.wikimedia.org/wiki/File:Lipu_tenpo_nanpa_kasi_-_moku_telo_pan.png
---

o pali e moku telo pan (Brotzupa, Wodzionka)!

sina wile pali e moku telo pan la, sina wile jo e ijo ni:

- pan
- namako:
- kili walo (jan li moku e telo sijelo loje la, kili walo li ike tawa ona.)
- ko namako walo
- ko namako loje pimeja
- telo Maki (Maggi)
- telo
- ko soweli anu ko pi telo walo pi soweli

![moku telo pan](https://upload.wikimedia.org/wikipedia/commons/8/81/Lipu_tenpo_nanpa_kasi_-_moku_telo_pan.png)

o kipisi[^1] e pan. sina wile jo e pan lili (anu pan suli sama sitelen). o pana e pan tawa supa moku. o pana e telo tawa poki. o seli e poki, e telo. o pana e ko soweli, e kili walo, e ko namako walo tawa telo. sina wile la, sina ken pana e namako kasi tawa telo. o pana e telo tawa supa moku (pan li lon supa moku ni). sina wile la, o pana e telo Maki, e ko namako loje pimeja tawa moku telo pan. sina pini!

[^1]: "o kipisi" li sama "tenpo mute la, o tu"