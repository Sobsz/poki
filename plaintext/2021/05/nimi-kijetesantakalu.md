---
title: nimi kijetesantakalu
authors:
  - jan Ke Tami
date: '2021-05-07'
collections:
  - lipu tenpo
  - lipu tenpo nanpa kasi
license: CC-BY-SA 4.0
sources:
  - https://liputenpo.org/pdfs/0004kasi.pdf
  - https://liputenpo.org/lipu/nanpa-kasi/
  - https://commons.wikimedia.org/wiki/File:Lipu_tenpo_nanpa_kasi_-_kijetesantakalu.png
  - https://commons.wikimedia.org/wiki/File:Kijetesantakalu_-_linja_pona.svg
  - https://sona.pona.la/wiki/File:kijetesantakalu_spp.png
  - https://sona.pona.la/wiki/File:kijetesantakalu_elemenopi.png
archives:
  - http://web.archive.org/web/*/https://sona.pona.la/wiki/File:kijetesantakalu_spp.png
  - http://web.archive.org/web/*/https://sona.pona.la/wiki/File:kijetesantakalu_elemenopi.png
---

# soweli

kijetesantakalu li soweli. linja ona li walo pimeja. taso, poka pi oko ona la, linja li pimeja lon sinpin. nena monsi suli ona li pimeja, li walo kepeken sike mute. luka ona li sama luka jan. taso ona li sama ala jan, li sama ala soweli pi sama jan. kijetesantakalu li ken moku e moku ale, li ken sona mute, li wile sona mute, li wile ala kulupu. ni la, ona li ken lon poka pi tomo jan, li ken moku e moku weka tan jan.

soweli ante li sama kijetesantakalu la, ona li kijetesantakalu kin!

# toki pona

lipu pu li kama lon tenpo sike luka la, jan Sonja li toki lon tenpo suno pi toki musi mute. ona li pana e nimi kijetesantakalu tawa kulupu pi toki pona. toki ona la, nimi kijetesantakalu li nimi lon pi toki pona, li tan toki Sumi. taso nimi ni li musi taso. pu la, kijetesantakalu li lon ala.

taso nimi kijetesantakalu li pona tawa jan mute! tenpo suno nanpa wan lon tenpo mun nanpa tu tu la, tenpo suno pi toki musi mute li “tenpo kijetesantakalu” tawa jan ni. nimi ni li musi sama toki mute pi toki pona.

![kijetesantakalu](https://upload.wikimedia.org/wikipedia/commons/d/d2/Lipu_tenpo_nanpa_kasi_-_kijetesantakalu.png)

# sitelen pona

linja suwi en linja sike en sitelen PuLukin en sitelen pi insa pi supa lape en linja pona la, sitelen ni li lon:

![kijetesantakalu - linja pona](https://upload.wikimedia.org/wikipedia/commons/8/85/Kijetesantakalu_-_linja_pona.svg)

ona li tan jan Same (James Flear).

sitelen pona pona la, jan Jako (Jackhumbert) li pana e sitelen ni:

![kijetesantakalu spp](https://static.miraheze.org/sonaponawiki/6/66/kijetesantakalu_spp.png)

jan Elemenopi li pana e sitelen ni:

![kijetesantakalu elemenopi](https://static.miraheze.org/sonaponawiki/5/57/kijetesantakalu_elemenopi.png)

jan ante li pana e sitelen ante.