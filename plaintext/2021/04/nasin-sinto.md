---
title: nasin Sinto
authors:
  - jan Sose L-S
date: '2021-04-05'
collections:
  - lipu tenpo
  - lipu tenpo nanpa soweli
license: CC-BY-SA 4.0
sources:
  - https://liputenpo.org/pdfs/0003soweli.pdf
  - https://liputenpo.org/lipu/nanpa-soweli/
  - https://commons.wikimedia.org/wiki/File:Lipu_tenpo_nanpa_soweli_-_nasin_Sinto.png
---

mi sitelen e ni lon poka pi jan sewi pi nasin Sinto Lipinwikami (Livingwithkami).

nasin Sinto li jo ala e lipu wan, e toki wan, e pilin wan. tan ni la, kon pi nasin Sinto li pona ala tawa kama sona. nimi “Sinto” li kama tan tenpo Asuka (538 CE – 710 CE). jan li pali e nimi ni tan nasin Tatakata li kama lon ma Nijon.

nasin Sinto li lon tenpo pini Nijon, li lon toki Nijon, li nasin kulupu Nijon. jan ale li ken pali e nasin Sinto, taso jan li wile kama lon nasin la jan li kama sona e nasin pi kulupu Nijon.

sona ni la, nasin Sinto li jo e kon. kon ale ni li kama tan ni: pilin Makokolo (Magokoro, 真心) anu “pilin pi wile mute” (Sincere Heart). pilin Makokolo li pali e kon pi nasin Sinto. pilin Makokolo li toki e ni: tenpo ale la, o pali kepeken wile mute; o wile pona tawa pali ale; o awen kama sona, o awen kama suli. tenpo suno ale la, o weka e ike tan pilin ni (Oharae); o tawa lon sewi Kami.

![nasin Sinto](https://upload.wikimedia.org/wikipedia/commons/e/ed/Lipu_tenpo_nanpa_soweli_-_nasin_Sinto.png)

pilin ale lon nasin Sinto li kama tan pilin Makakolo ni. pilin ni li olin sewi tawa sewi Kami mute (神). sewi Kami li lon pali olin tan jan, li lon ijo ale, li lon kasi, li lon ma suli ni. sewi Kami li lon ante mute. mama pi tenpo pini li ken kama sewi Kami, kon pi ma kasi li ken sewi Kami, ma suli ni li ken sewi Kami. jan li olin li awen pona e ma ni e kasi li pona mute tawa nasin Sinto. awen sijelo pona li pona mute kin. jan li olin li awen pona e kulupu mama ona, e jan pona ona la, li pona mute tawa nasin Sinto. sama lon wan la, kulupu li awen pona li olin e jan ale.