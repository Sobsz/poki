---
title: tenpo kama pi toki pona
authors:
  - jan Tamalu
date: '2021-04-05'
collections:
  - lipu tenpo
  - lipu tenpo nanpa soweli
license: CC-BY-SA 4.0
sources:
  - https://liputenpo.org/pdfs/0003soweli.pdf
  - https://liputenpo.org/lipu/nanpa-soweli/
  - https://commons.wikimedia.org/wiki/File:Lipu_tenpo_nanpa_soweli_-_tenpo_kama_pi_toki_pona.png
---

tenpo kama la kulupu pi toki pona en kon pi toki pona li seme? mi wile toki kama e ni. ken mute la mi toki e lon ala. taso mi toki e lon wan lili la ni li pona. ni li toki kama mi:

- nanpa wan la toki pona li ante. sina sona e ni a! tenpo ni la ona li ante. taso tenpo kama la ona li ante mute. jan pi mute lili li kepeken pu taso. ken la pu sin li kama a. jan pi toki pona mute li kepeken toki pi pu sin. pu nanpa wan li ken moli. jan mute ante li kepeken nimi pi wile ona. kin la nasin pi toki pona li ante. kepeken pi nimi sama la nasin sin mute li ken lon: jan mute li ken open e kepeken pi nimi olin tawa ijo e kepeken pi nasin ante tawa pali nimi anu ijo mute ante.
- nanpa tu la jan pi toki pona li kulupu lon ma sama lon tenpo suno pi mute lili. tenpo sike pi mute lili la ona li kama kulupu kin. jan li kulupu la ona li pali e ijo musi mute. ona li kama sona e jan ante li toki mute li pana e toki sona li musi mute. ken la jan li kama pilin e tenpo suno pi mute lili pi musi mute pi toki pona kepeken kulupu pi ilo sona.
- nanpa mute la kulupu pi toki pona li kama suli mute. ni li lon la jan li ken kama poka pi jan pi toki pona lon ma ona. ona li ken tawa esun telo la ona li kepeken toki pona lon ni. anu tomo ante.
- nanpa mute la jan mute li kama sona e toki kalama li kepeken toki pona kepeken kalama tawa jan pona ona. tenpo ni la jan pi mute lili li kepeken toki kalama. jan mute li kama sona e ni la jan li open e kepeken pi nasin toki musi pi toki pona. jan li kute e ni la ona li kama sona kin e nasin toki musi ni. ni li ken mute: nasin musi pi kepeken pi nimi “a”, kepeken pi toki musi, en ijo ante.
- nanpa pini la jan li pali e ijo mute kepeken toki pona. ni li pona mute. ijo pona li lon la kulupu li kama suli. kulupu li kama suli la ijo pona li lon a! sike pona a!

![tenpo kama pi toki pona](https://upload.wikimedia.org/wikipedia/commons/c/c7/Lipu_tenpo_nanpa_soweli_-_tenpo_kama_pi_toki_pona.png)

tenpo kama ni li lukin ala lukin pona tawa sina a? sina toki e seme tawa tenpo kama pi toki pona?