---
title: tenpo musi lon ma mute
authors:
  - jan Alonola
date: '2022-12-09'
collections:
  - lipu tenpo
  - lipu tenpo nanpa musi
license: CC-BY-SA 4.0
sources:
  - https://liputenpo.org/pdfs/0017musi.pdf
  - https://liputenpo.org/lipu/nanpa-musi/
  - https://commons.wikimedia.org/wiki/File:Lipu_tenpo_nanpa_walo_-_jan_Santa.png
---

![jan Santa](https://upload.wikimedia.org/wikipedia/commons/7/7e/Lipu_tenpo_nanpa_walo_-_jan_Santa.png)

ma mute la, tenpo mun ni la, tenpo musi suli li lon. ona li musi tan ni: tenpo suno kama li tenpo suno pi kama pi jan Jesu. tenpo ni li tenpo kama (toki Inli: advent).

tenpo musi la, ma mute la, jan pi tenpo musi li kama. mute la, jan ni li sin ala, li jo e linja mute. nimi ona li mute: Weihnachtsmann, Santa Claus (jan pi tenpo musi), Dzieciątko, Ježiško (jan lili Jesu), Papá Noel, Père Noël, Father Christmas (mama mije pi tenpo musi), Joulupukki (soweli pi tenpo musi), Julenissen, Jultomten (jan lili), Djed Moros (Дед Мороз, mama lete).

ma mute la, jan pi tenpo musi li tawa tomo kepeken lupa pi kon seli. taso ma seli la, lupa ni li lon ala. ma seli la, jan pi tenpo musi li tawa tomo kepeken lupa lukin. ma lete la, jan pi tenpo musi li tawa kepeken tomo tawa pi palisa tu. nasa ala la, soweli suli li tawa e tomo tawa ni. ma Kalalinuna (Kalaallit Nunaat, Grønland) la, soweli alasa li tawa e tomo tawa! nasa la, mute la, tomo tawa li tawa ma ala, li tawa waso!

jan ni anu soweli ni li pana e ijo pona tawa jan (lili). ma Netelan la, jan pi tenpo musi (Sinterklaas) li pana lon tenpo suno nanpa luka wan pi tenpo mun pini (6/12). ma Elopa mute en ma Amelika mute pi toki Inli ala la, jan li pana e ijo pona lon tenpo pi kama pimeja. ma mute Inli en ma ante la, jan li pana e ijo pona lon tenpo pi kama suno. ma Ukawina la, jan li pana e ijo pona lon tenpo suno pini pi tenpo sike. ma Losi la, jan li pana e ijo pona lon tenpo suno nanpa luka wan pi tenpo sike sin.

ma pi nasin sewi Kolisu ala la, kin la, jan li musi e tenpo musi. ma Nijon la, jan li namako e tomo ona kepeken suno, kepeken len, kepeken ijo musi mute. ni la, tenpo musi li tenpo pona tawa jan olin: ma Nijon la, tenpo musi la, jan olin li pana e ijo pona, li tawa tomo moku, li pilin pona tan namako tomo.

suli la, ma ale la, jan li kama kulupu. kulupu mama anu kulupu pi jan pona li lon ma wan, li moku lon poka jan ante. moku mute pi tenpo musi li lon. ma Posuka la, jan li moku ala e soweli, li moku taso e kili, e kasi, e kala. ma Italija en jan Italija la, jan li moku e kala ante luka tu. ma Inli la, jan li moku e ko suwi. mani walo li lon ko suwi ni. ma Setapika la, jan li moku e pipi!

tenpo musi la, jan li pana e ijo pona tawa jan ante. tenpo nasa ala la, jan li pana e ijo suli, e ijo lili, e ijo pi suli mute ala. ijo pana ale la, ijo seme li ijo suli? tenpo pini mute la, ma Kanse li pana e ijo suli pona tawa ma Mewika: ma Kanse li pana e meli kiwen suli. taso sina o pana ala e ijo suli, o pana e ijo pona tan pilin insa sina!