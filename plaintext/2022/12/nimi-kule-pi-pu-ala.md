---
title: nimi kule pi pu ala
authors:
  - jan Kapesi Pake
date: '2022-12-09'
collections:
  - lipu tenpo
  - lipu tenpo nanpa musi
license: CC-BY-SA 4.0
sources:
  - https://liputenpo.org/pdfs/0017musi.pdf
  - https://liputenpo.org/lipu/nanpa-musi/
  - https://commons.wikimedia.org/wiki/File:Lipu_tenpo_nanpa_musi_-_kasi_kule.png
preprocessing:
  – wrote alt text
---

toki a! mi toki e nimi kule pi pu ala. lipu pu li pana e nimi kule luka. o lukin e nimi kule ni: ona li nimi “pimeja” li nimi “walo” li nimi “laso” li nimi “jelo” li nimi “loje.” nimi ni li suli li suli tan ni: ona ali li lon lipu pu. (o sona e ni: “pu” en “lipu pu” li ijo ante tu li sama ala). nimi li pu la, jan mute li sona e nimi sama. jan mute li sona e nimi sama la, nimi ni li suli. ni li ike ala ike? mi la, ni li ike ala. nimi kule li pona li ilo li nasin. nimi kule luka ni li pona kin. taso, nimi kule ante li lon.

ona li nimi kule pi pu ala. ken la, mute li lon. taso, jan li kepeken nimi kule tu tu pi pu ala. ona li nimi “kapesi” li nimi “unu” li nimi “peta” li nimi “nalanja.” o sona e ni: jan Sonja li pali kin e nimi “kapesi” e nimi “unu.” taso, ona tu li pu ala. tan seme la, ni li lon? ni li lon tan ni: tenpo open la, nimi “kapesi” li lon toki pona, taso jan Sonja li weka e ona. kin la, jan Sonja li pali e nimi “unu” lon tenpo sike 2020. (lipu pu li kama lon tenpo sike 2014). kapesi li sama pimeja walo anu pimeja jelo. unu li sama loje laso. nimi “peta” en nimi “nalanja” li tan jan ante pi toki pona. nimi “peta” li kama lon tenpo sike 2019. peta li sama laso jelo. nimi “nalanja” li kama lon tenpo sike 2021. nalanja li sama loje jelo. jan pi mute lili li kepeken nimi “kapesi” li kepeken nimi “unu,” taso jan pi mute ala li kepeken nimi “peta” li kepeken nimi “nalanja.”

sona ni la, mi pana e ona tan seme? mi pana tan ni: nasin sin mute li pona tawa mi li pona tawa toki pona. nimi “kapesi” en nimi “unu” li ku[^1], taso nimi kule ante li ku ala. ni la, jan pi nanpa mute li sona ala e nimi “peta” e nimi “nalanja.” tenpo mute la, jan li toki e ni: “nimi ‘peta’ en nimi ‘nalanja’ li nimi ike.” taso, tenpo ala la, jan li toki e ni: “nimi ‘kapesi’ en nimi ‘unu’ li nimi ike.” nasin ni li lon tan seme? ona li nasa. nasin pi pu ala en nasin pi ku ala li ken lon. nimi pi pu ala en nimi pi ku ala li ken lon kin. kule ali li pona tawa mi. nimi kule ali li pona sama. kule ala li kule nanpa wan. nimi kule li pona tawa sina la, o kepeken ona a!

![kasi kapesi li lon li pana e lipu peta · ijo unu en ijo nalanja li lon kin](https://upload.wikimedia.org/wikipedia/commons/e/ef/Lipu_tenpo_nanpa_musi_-_kasi_kule.png)

[^1]: lipu “ku” li lipu nimi tan jan Sonja