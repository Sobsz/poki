---
title: soweli Kapipala
authors:
  - jan Alonola
date: '2022-09-01'
collections:
  - lipu tenpo
  - lipu tenpo nanpa moku
license: CC-BY-SA 4.0
sources:
  - https://liputenpo.org/pdfs/0014moku.pdf
  - https://liputenpo.org/lipu/nanpa-moku/
  - https://commons.wikimedia.org/wiki/File:Lipu_tenpo_nanpa_moku_-_soweli_Kapipala.png
---

kulupu pi ilo sona la, jan ale li toki e ni: soweli Kapipala li suwi a. sitelen musi en sitelen tawa musi mute li lon. tan seme? o lukin e soweli Kapipala lon poka mi!

nimi sin la, soweli Kapipala li misa suli. misa li soweli lili, li moku e ijo mute kepeken kiwen uta suli ona. kulupu misa la, soweli Kapipala li suli a.

soweli Kapipala li jo e kiwen uta suli. ona li ken moku pona kepeken kiwen uta ona. sijelo pi soweli Kapipala li sike mute. sijelo ona li suli mute, li sama jan lili. taso noka ona li suli ala. nena en oko en sike kute li sewi muta tan ni: soweli li ken tawa telo, li ken moku e kon, li ken lukin lon tenpo sama. len ona li loje jelo, li kiwen.

soweli Kapipala li lon ma Amelika seli. soweli Kapipala li lon poka telo tan ni: telo li pona mute tawa soweli Kapipala. ma li seli la, ona li tawa telo. ike li lon la, ona li tawa telo. taso tenpo pimeja la, ona li tawa ma kasi, li lape.

soweli Kapipala li lon kulupu mama. soweli Kapipala li ken jo e kulupu suli pi mama ala. tenpo telo la, ona li moku mute, li kama jo e wawa. tenpo seli la, ona li tawa poka telo. tenpo ni la, moku lili li lon. namako la, soweli Kapipala li pona tawa soweli ante mute.

soweli Kapipala li moku e ijo mute. ma pi jan ala la, ona li moku e kasi linja. ma kasi jan la, ona li moku e kili. sijelo ona li nasa: ona li (ken) moku e jaki ona.

soweli Kapipala mute li lon. ona li suwi ala suwi tawa sina?

![soweli Kapipala](https://upload.wikimedia.org/wikipedia/commons/0/0c/Lipu_tenpo_nanpa_moku_-_soweli_Kapipala.png)