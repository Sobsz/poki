---
title: musi Monopoli li musi ala tan ni
authors:
  - jan Kapesi Pake
date: '2022-02-01'
collections:
  - lipu tenpo
  - lipu tenpo nanpa walo
license: CC-BY-SA 4.0
sources:
  - https://liputenpo.org/pdfs/0011walo.pdf
  - https://liputenpo.org/lipu/nanpa-walo/
  - https://commons.wikimedia.org/wiki/File:Lipu_tenpo_nanpa_walo_-_musi_Monopoli.png
---

tenpo mun lete la, jan li ken kama jo e ijo musi sin. ijo wan li suli tawa ni. sina sona e musi Monopoli [Monopoly] anu seme? ona li ijo musi kepeken leko lipu. ona li kepeken nasin mani. ona li open lon tenpo sike nanpa 1935 li tan jan Sala Talo (Charles Darrow). jan Sala Talo li ante e musi tan jan Elisape Maki (Elizabeth Magie). jan li esun e ma pi kule mute li pana e mani tawa jan ante. jan mute li sona li musi e musi Monopoli. taso, musi Monopoli li musi ala. ni li lon tan seme?

nanpa wan: pini la, jan wan taso li lon. musi Monopoli la, jan mute o moli lon pini.

nanpa tu: musi Monopoli li olin e nasin mani. tenpo ali la, jan o lanpan[^1] o pana e mani tawa jan ante. mani mute taso li pona lon musi Monopoli.

nanpa tu wan: jan o utala taso. jan li ken ala pona e jan ante. tan ni la, jan li ken pilin ike tawa jan ante lon pini.

[^1]: “lanpan” li “kama jo kepeken wawa”

![musi Monopoli](https://upload.wikimedia.org/wikipedia/commons/c/cc/Lipu_tenpo_nanpa_walo_-_musi_Monopoli.png)

nanpa tu tu: ken li weka. ijo ali lon musi Monopoli li kama tan kama pi lawa ala. ona li nasa. jan li ken ala sona e nasin suli tawa musi Monopoli.

nanpa luka: musi Monopoli o kepeken tenpo suli. tenpo jan mute li tawa weka tan ni.

ijo luka ni li pana e sona pi ike pi musi Monopoli. taso, musi ante li awen pona. musi Katan [Catan] en musi Tominon [Dominion] li kepeken lipu kin. ona o kepeken tenpo lili. pini la, jan mute li ken lon musi ni. musi Katan en musi Tominon li kepeken lili e nasin mani, taso ona li sewi ala e nasin mani.

sina wile esun e musi la, o esun ala e musi Monopoli. o pana ala e musi Monopoli. o kama jo e musi ante. musi Monopoli li musi ala.