---
title: wile pi tenpo sike sin
authors:
  - jan Ke Tami
date: '2022-02-01'
collections:
  - lipu tenpo
  - lipu tenpo nanpa walo
license: CC-BY-SA 4.0
sources:
  - https://liputenpo.org/pdfs/0011walo.pdf
  - https://liputenpo.org/lipu/nanpa-walo/
  - https://commons.wikimedia.org/wiki/File:Lipu_tenpo_nanpa_walo_-_wile_sona_01.png
  - https://commons.wikimedia.org/wiki/File:Lipu_tenpo_nanpa_walo_-_wile_sona_02.png
  - https://commons.wikimedia.org/wiki/File:Lipu_tenpo_nanpa_walo_-_wile_sona_03.png
---

tenpo sike sin li lon. jan mute la, tenpo sike pini li ken ike, li ken jo e jaki mute e toki ike mute e pilin ike mute. taso tenpo sike sin li kama la, ike ale li ken awen lon tenpo pini. sama la, pona li ken kama lon tenpo sin.

taso jan li wile e pona tan kama taso ala, li wile e pona tan ona kin! sona la, jan mute li pilin e ni: “tenpo sike ni la, mi pali e ijo pona suli. mi pali e ijo ni la, mi kama suli e pona mi lon pona mi pi tenpo sike pini.” sona kin la, jan mute li kama ala pali e ijo pi wile ona.

tenpo lili la, mi wile sona tan jan pi toki pona: tenpo sike sin la, seme o pona? sina wile ala wile pali e ijo? jan li pana e toki!

# jan pi toki pona li toki ala toki wile e pali pi tenpo sike?

![wile sona 01](https://upload.wikimedia.org/wikipedia/commons/c/c3/Lipu_tenpo_nanpa_walo_-_wile_sona_01.png)

tenpo la, jan mute li lukin pali e wile ona lon tenpo sike. taso seme li lon tenpo sike ni? a, jan mute li wile. jan mute li wile ala. jan li wile la, seme li lon wile?

- jan pi toki pona li jan sona a! ona li wile suli e sona ona. sona ni mute li sona toki, li ken sona pi toki pona, li ken sona pi toki ante. sona ante li ken sona pi tomo sona.
- jan li wile pali e musi. musi li pona, li ken suli e kon. kin la, ona li wile kama pali pini pona e ni.
- jan li wile pona e sijelo ona. wawa en pona sijelo en pona kon en moku pona li suli.
- jan ante li wile pona e jan ante, li wile kama pona, li wile kama pilin pona, li wile kama lon kulupu, li wile weka e ike tan ona.

sona ni la, pona mute en nasin pona mute en nasin wile mute li lon!

![wile sona 02](https://upload.wikimedia.org/wikipedia/commons/7/7d/Lipu_tenpo_nanpa_walo_-_wile_sona_02.png)

mi wile e pona ale tawa pali ale ona! tenpo pini la, wile ona li awen ala awen lon pali? a, tenpo mute la, ni li lon ala. taso ken la, pona tu li lon.

pona nanpa wan la, pali lili li ken suli kin, li ken awen e pona lili lon tenpo mute awen.

pona nanpa tu la, jan mute li toki ala e wile pali ona, li toki e wile nasin taso ona! ona li ken toki e ni: “mi pali e seme? ni li suli ala. taso mi pali la, mi pali kepeken nasin! ni li suli e pona mi!” jan wan li toki: “tenpo sike ni la, nasin mi li nasin pi pali pini; mi kama ala awen pali tan wawa wile mi la, mi wile kepeken nasin ni: mi pali la, mi pini pona e ijo pali.” jan ante li toki e ni: “nasin mi li nasin pali. ijo pali li suli ala, taso awen pali li suli. mi wile pali e ijo mute la, mi wile awen e nasin pali lon nasin ale mi!” ni la, sina ken pona e sina, taso sina pilin ike ala tan weka pi ijo pali wan.

# pona seme o kama lon tenpo sike sin ni?

a, jan mute la, tenpo sike pini li jo e ike mute. jan li toki la, ona li wile e ni ala lon tenpo sike sin. pona o kama. pona o kama tawa jan ale. pona o kama tawa jan poka. pona o kama tawa toki pona. utala o lon ala.

jan wan li toki e ni: “tenpo sike pini li pona. mi wile e ni: tenpo sike kama li pona mute.”

ante la, jan li wile e pona lon ale ona, e pona lon pali wile ona, e pona lon mani ona, e pona lon sona ona. suli la, jaki suli Kolona o weka aaaaa!

mi kin li wile e ni ale. mi wile e ni: tenpo sike ni li kama e pona mute lon sina. sina ale en ale sina o awen pona anu kama pona a.

![wile sona 03](https://upload.wikimedia.org/wikipedia/commons/f/f3/Lipu_tenpo_nanpa_walo_-_wile_sona_03.png)