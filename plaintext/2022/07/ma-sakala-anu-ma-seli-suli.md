---
title: ma Sakala (anu ma seli suli)
authors:
  - jan Alonola
date: '2022-07-04'
collections:
  - lipu tenpo
  - lipu tenpo nanpa seli
license: CC-BY-SA 4.0
sources:
  - https://liputenpo.org/pdfs/0014seli.pdf
  - https://liputenpo.org/lipu/nanpa-seli/
  - https://commons.wikimedia.org/wiki/File:Lipu_tenpo_nanpa_seli_-_ma_seli_suli.png
---

![ma seli suli](https://upload.wikimedia.org/wikipedia/commons/3/36/Lipu_tenpo_nanpa_seli_-_ma_seli_suli.png)

ma Sakala li ma seli suli. toki Alapi la, nimi pi ma Sakala li “الصحراء الكبرى” (aṣ-ṣaḥrāʾ al-kubrā) li sama “ma seli suli”. ni la, mi ken toki e ma Sakala (tan “Sahara”) anu ma seli suli.

ma Sakala li lon ma Apika. ma seli ale la, ma Sakala li ma seli suli a. ma Sakala li jo e ma kiwen. toki sona la, ma kiwen li ma Kamata (tan همادة hammāda). kin la, ma pi kiwen lili li lon ma Sakala. ma mute pi ma Sakala la, ma kiwen anu ma pi kiwen lili li lon. taso, ma ko li lon kin.

seli li ante mute lon ma Sakala. tenpo seli la, tenpo suno la, seli suli (30°C) li lon. tenpo lete en tenpo pimeja la, ma Sakala li lete mute a. nena la, tenpo lete la, ko lete li ken kama tan sewi.

nasin telo (suli) wan li lon taso ma Sakala. nasin telo ni li nasin telo Nile. ma Sakala la, kiwen mani mute li lon.

jan pi mute lili li lon ma Sakala. jan Alapi en jan Imasiken (Imaziɣen, Berbers) en jan Imusa (Imuhaɣ/ Imušaɣ, Tuareg people) en jan ante li lon ma Sakala. jan mute (60%) pi ma Sakala li lon tomo lon poka telo. taso jan mute li tawa kin.

kasi en soweli mute li lon ma Sakala. suli la, kasi pi selo pakala li lon. suwi la, soweli alasa lili Pupe Seta (Vulpus Zerda) li lon ma Sakala.