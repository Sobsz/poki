---
title: tenpo ale la utala li ike tawa mi
authors:
  - jan Polo
date: '2022-07-04'
collections:
  - lipu tenpo
  - lipu tenpo nanpa seli
license: CC-BY-SA 4.0
sources:
  - https://liputenpo.org/pdfs/0014seli.pdf
  - https://liputenpo.org/lipu/nanpa-seli/
  - https://commons.wikimedia.org/wiki/File:Lipu_tenpo_nanpa_seli_-_wawa_tawa_ma_Ukawina.png
---

sina pilin e seme lon utala pi ma Ukawina? mi pilin e ni: jan Pusin li jan nasa. ona o open ala e utala ni a. taso ona li jo e tan. ona li wile ala e ni: kulupu Nato en ilo utala pi ma Mewika li lon poka pi ma Losi. poka la ona li wile e ni: ma Tonpaso (Donbass) pi toki Losi li ken weka tan ma Ukawina. lon la tenpo pini la kulupu utala pi ma Ukawina li ike e jan mute pi ma Tonpaso. tenpo ni la jan lawa pi ma Ukawina Seleseki li wile e ilo utala mute tan ni: ona li wile pini e kulupu utala Losi. ma Elopa en ma Mewika li pana e ilo utala mute tawa ma Ukawina. jan mute li moli. ni li ike mute a. mi pilin e ni: jan li ken ala pini e jan Pusin, la jan Seleseki o alasa e nasin meso[^1] pi pini utala pi pini moli. lon jan li suli. ma li suli ala. lon la jan ala li jo e ma. ken la mi mute li pilin e ni: ma ni li ma mi. ona li pilin e ni tan seme? jan seme li anu e selo? jan lawa pi tenpo pini? jan utala pi tenpo pini anu seme? jan li pilin e ni: ma ona li pona nanpa wan, la ni li pona ala. ma ale li jo e ijo pona e ijo ike a. awen pi lon jan pi lon soweli pi ma kasi li pona mute li suli mute. jan mute li moli la, awen pi ma sama li pona ala. mi la nasin kulupu en sona kulupu en toki pi ma mi (taso lon la ona li ma mi ala) li suli. taso ma li suli lili. ma li ken ante. jan moli li ken ala lon sin. utala ala li suli nanpa wan a!

![wawa tawa ma Ukawina](https://upload.wikimedia.org/wikipedia/commons/c/cc/Lipu_tenpo_nanpa_seli_-_wawa_tawa_ma_Ukawina.png)

[^1]: "meso" li suli ala, li lili ala li insa pi ona tu