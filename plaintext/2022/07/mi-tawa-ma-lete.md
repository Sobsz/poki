---
title: mi tawa ma lete
authors:
  - jan Alonola
date: '2022-07-04'
collections:
  - lipu tenpo
  - lipu tenpo nanpa seli
license: CC-BY-SA 4.0
sources:
  - https://liputenpo.org/pdfs/0014seli.pdf
  - https://liputenpo.org/lipu/nanpa-seli/
  - https://commons.wikimedia.org/wiki/File:Lipu_tenpo_nanpa_seli_-_jan_lete.png
---

jan Te li lon ma seli, taso seli li ike tawa ona. seli lili li pona, taso ma ona li seli mute. ona li wile weka tan ma ni. ona li pilin e ni: »mi wile kama jo e ma mama sin.«

taso jan Te li jo e mani lili. ni la, ona li ken ala kama jo e tomo tawa. taso jan Te li jo e wawa lawa suli. ona li ken ala kama jo e tomo tawa, taso ona li ken kama jo e soweli tawa! ona li esun e ijo ale ona, li kama jo e soweli. jan Te la, soweli ni li suli, li ken tawa e nasin suli, li wile ala e telo mute. jan Te li pana e nimi tawa soweli: ona li soweli Amiki.

jan Te li tawa ma lete lon monsi pi soweli Amiki. ona tu li tawa lon ma pi seli mute. ko jelo mute li lon. ko ni li seli kin. suno li tawa mute la, ona tu li jo e moku lili, e telo lili. ona li wile kama jo e moku sin, e telo sin. ona li lukin mute. tenpo suno wan la, ona li lukin e telo lili.

ona li tawa telo lili. poka pi telo lili ni la, kili mute li lon. ni li pana e pilin pona suli tawa jan Te! ona li toki e ni: »mi ken tawa ma lete, a a a!« tenpo kama lili li, ona tu li tawa sin.

kama la, jan ante mute li lon. ona li jo e soweli mute, e mani mute, e kiwen mute. jan Te li sona e ni: »jan ni li jan esun.« jan esun li ken ni: ona li pona. taso jan esun ike li lon kin. ni la, jan Te li wile toki ala tawa jan esun, taso jan esun li lukin e jan Te, li wile toki tawa jan Te.

jan esun: »toki, jan nasa o! sina tan ma seme, li tawa ma seme?«

jan Te: »toki a! mi jan Te tan ma pi seli mute. mi wile tawa ma lete. mi wile kama jan pi ma lete.«

jan esun: »sina nasa a. ma lete li pona ala. ma seli li pona a! taso, ijo pona li kama tawa sina: mi mute li tawa ma lete, o tawa lon poka mi!«

ni li pona mute tawa jan Te tan ni: jan Te li sona ala e nasin tawa ma lete. ni la, ona li toki: »pona a! mi wile tawa lon poka sina.«

kulupu esun li tawa mute mute. taso ona li pini e tawa ona lon ma lete. ma lete la, open la, jan Te li pilin pona mute: »a! ma lete a! pona a! mi wile awen lon ma ni lon tenpo ale!«

taso tenpo kama lili la, jan Te li toki e ni: »a… ma lete li lete a. mi wile tawa ma seli.«

![jan lete](https://upload.wikimedia.org/wikipedia/commons/5/5f/Lipu_tenpo_nanpa_seli_-_jan_lete.png)