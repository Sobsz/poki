---
title: telo oko li ken ante e pilin
authors:
  - jan Ke Tami
date: '2022-10-17'
collections:
  - lipu tenpo
  - lipu tenpo nanpa kulupu
license: CC-BY-SA 4.0
sources:
  - https://liputenpo.org/pdfs/0016kulupu.pdf
  - https://liputenpo.org/lipu/nanpa-kulupu/
  - https://commons.wikimedia.org/wiki/File:Lipu_tenpo_nanpa_kulupu_-_oko.png
---

*toki ni li kepeken nimi pu ale.*

telo li kama tan oko loje tu pi jan wan, li sitelen sike suwi lon anpa sinpin. ona li wile tawa ma; taso ona li awen lon sijelo, li pini lon len li weka. sona la, waso en kala en pipi en akesi en soweli ale li ken pana sama. taso pilin pi jan ni li suli la telo lukin li sin li wawa, li selo e ijo poka e tomo e noka e supa moku e pan e poki kiwen e monsi e luka e lawa e nena e kute e linja sewi kin. laso lete ni li lili e seli insa, li lape e ike toki, li open e ante, li esun e ko jaki e mu open: “a! aaaaaaa!!!”

kon pi kule ala li tan uta li kalama utala lon telo li nanpa mute li tawa mun li pakala nasa e suno sewi. pimeja moli li kama namako e nasin tenpo.

“mi pakala.”

pona o kepeken alasa seme? mani anu unpa anu pu anu nimi ante li sama kili tan kasi pi lipu jelo moli. ”sina wile ala ni! sina wile mama e musi. sina wile olin e meli e mije e tonsi.”

ona li jo e ilo palisa e sinpin tomo li pali e lupa. telo li kama weka. laso li kama walo. jan li tawa lupa li tawa nasin open li tawa kulupu. pona kama li wile e wawa, taso laso weka li kama ken e ni.

![oko](https://upload.wikimedia.org/wikipedia/commons/a/af/Lipu_tenpo_nanpa_kulupu_-_oko.png)