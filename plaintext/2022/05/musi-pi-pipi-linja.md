---
title: musi pi pipi linja
authors:
  - jan Ke Tami
date: '2022-05-05'
collections:
  - lipu tenpo
  - lipu tenpo nanpa pipi
license: CC-BY-SA 4.0
sources:
  - https://liputenpo.org/pdfs/0013pipi.pdf
  - https://liputenpo.org/lipu/nanpa-pipi/
  - https://commons.wikimedia.org/wiki/File:Lipu_tenpo_nanpa_pipi_-_pipi_linja_01.png
  - https://commons.wikimedia.org/wiki/File:Lipu_tenpo_nanpa_pipi_-_pipi_linja_02.png
  - https://commons.wikimedia.org/wiki/File:Lipu_tenpo_nanpa_pipi_-_pipi_linja_03.png
  - https://commons.wikimedia.org/wiki/File:Lipu_tenpo_nanpa_pipi_-_pipi_linja_04.png
  - https://commons.wikimedia.org/wiki/File:Lipu_tenpo_nanpa_pipi_-_pipi_linja_05.png
  - https://commons.wikimedia.org/wiki/File:Lipu_tenpo_nanpa_pipi_-_pipi_linja_06.png
---

mi wile pana e musi sin · jan wan anu jan mute li ken lon musi ni · open la o kepeken lipu walo wan · o sitelen e sike lili pimeja mute lon lipu · sike lili ni li moku pona a ·

![pipi linja 01](https://upload.wikimedia.org/wikipedia/commons/a/a2/Lipu_tenpo_nanpa_pipi_-_pipi_linja_01.png)

sina pipi · o sike e moku wan · ni li sina pipi · jan ante li lon musi la jan ante ale kin li sike e moku wan · jan ale o kepeken kule ante lon wile ona · ni li ona pipi ·

![pipi linja 02](https://upload.wikimedia.org/wikipedia/commons/e/e1/Lipu_tenpo_nanpa_pipi_-_pipi_linja_02.png)

ni li open musi · pipi li jo e moku la ni li pona · moku li ken suli e pipi · jan pipi wan li open e musi la ona li suli e pipi kepeken sike sin lon poka ·

![pipi linja 03](https://upload.wikimedia.org/wikipedia/commons/1/10/Lipu_tenpo_nanpa_pipi_-_pipi_linja_03.png)

ni la pipi li kama pipi linja · sike pipi sin li lon la jan pipi ante o suli e pipi ona · pipi li wile suli li wile moku e moku ale a · pipi li ken tawa moku wan lon tenpo pi jan wan · ona li kama pipi linja suli ·

![pipi linja 04](https://upload.wikimedia.org/wikipedia/commons/6/65/Lipu_tenpo_nanpa_pipi_-_pipi_linja_04.png)

ken la pipi li wile e moku lon poka ante pi pipi ante · taso sijelo pipi li lon poka ni la tawa pona li ken ala · pipi li wile tawa moku lon poka ante la ona li wile tawa sewi pi sijelo pipi · ni li wile e wawa tan pipi la pipi li ken ala awen jo e moku ale · ona li tawa sewi lon sijelo pipi wan la ona li pana weka e moku wan tan monsi ·

![pipi linja 05](https://upload.wikimedia.org/wikipedia/commons/5/50/Lipu_tenpo_nanpa_pipi_-_pipi_linja_05.png)

moku monsi li ken kama moku sin tawa pipi ante anu pipi sama · taso pipi li wile e moku wan lon poka weka pi sijelo pipi tu la seme li kama · a · pipi li wile tawa sewi pi sijelo pipi tu · ni la ona li pana e moku tu kin tan monsi · pipi li tawa lon sijelo pipi mute la ona li pana e moku mute tan monsi ·

![pipi linja 06](https://upload.wikimedia.org/wikipedia/commons/3/37/Lipu_tenpo_nanpa_pipi_-_pipi_linja_06.png)

musi pipi ni li kama pini kepeken nasin seme · a · ken la ona li pini ala · pipi li awen pana e moku tan monsi la pipi li ken awen mute li ken awen tawa li ken awen kama suli linja · taso ken la musi li kama pini a · pipi li ken ala tawa moku sin la ona li ken ala tawa · ona li lape pona tan moku pona · o musi pona · o pipi pona ·