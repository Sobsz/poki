---
title: pipi poki
authors:
  - jan Alonola
date: '2022-05-05'
collections:
  - lipu tenpo
  - lipu tenpo nanpa pipi
license: CC-BY-SA 4.0
sources:
  - https://liputenpo.org/pdfs/0013pipi.pdf
  - https://liputenpo.org/lipu/nanpa-pipi/
  - https://commons.wikimedia.org/wiki/File:Lipu_tenpo_nanpa_pipi_-_pipi_poki.png
---

toki sona la, pipi poki li pipi Kalopota (Gastropoda). nimi ni li kama tan toki Elena. toki Elena la, nimi Kalopota li jo e kon ni: “pipi pi noka wan sinpin”. pipi poki li pipi ko. pipi ko ante mute li lon. taso, pipi kulupu en pipi kule en pipi ante mute li pipi ko ala.

kulupu pipi Kalopota li suli. pipi poki pi kulupu ni li lon telo lon ma. pipi poki li ken ni: ona li suli, li lili. pipi poki li jo e noka. open noka la, lawa pi pipi poki li lon. monsi noka la, poki li lon. insa poki la, ijo mute li lon. kiwen selo poki li ijo Kasijunkapona (CaCO3).

pipi poki mute la, pini poki li lon. pini poki li pona tan ni: pipi telo la, telo li lon ala la, pipi li ken pini e poki, li awen e telo lon poki. pipi ma la, tenpo lete li lon la, pipi li ken pini e poki, li lape suli.

![pipi poki](https://upload.wikimedia.org/wikipedia/commons/c/ce/Lipu_tenpo_nanpa_pipi_-_pipi_poki.png)

pipi mute li jo e luka linja tu lon lawa ona. kin la, ona li jo e oko tu lon linja tu ante. pipi suli en pipi ma li pana e telo ko. telo ko ni la, ona li tawa kepeken noka ona.

pipi poki li ken moku e kasi, e pipi. uta pipi la, luka uta li lon. luka uta ni li jo e kiwen lili. toki sona la, luka uta ni li jo e nimi Latula (Radula). pipi telo pi mute lili li alasa e pipi ante. ona li jo e kiwen uta nasa. kiwen uta ni li pana e telo ike. telo ni li pakala e pipi ante.

pipi poki ma li meli taso ala, li mije taso ala. ona li meli, li mije! pipi poki li pana e sike pi pipi lili lon ma.