---
title: toki li seme?
authors:
  - jan Alonola
date: '2023-02-06'
collections:
  - lipu tenpo
  - lipu tenpo nanpa tu
license: CC-BY-SA 4.0
sources:
  - https://liputenpo.org/pdfs/0018tu.pdf
  - https://liputenpo.org/lipu/nanpa-tu/
  - https://commons.wikimedia.org/wiki/File:Lipu_tenpo_nanpa_tu_-_jan_Make_Wajenlake.png
---

ni la, mi wile toki e ni: “toki” li ijo seme? mi toki taso e toki sama toki Tosi anu toki Losi anu toki pona. o awen. toki pona li toki ala toki?

jan pi mute lili li toki e ni: toki pona li toki ala tan ni: ona li pini ala. anu ona li jo ala e nimi nanpa, e nimi mute. ni la, mi wile toki e ni: toki pi sin ala li jo ala e nimi nanpa mute sama toki Pitakan (Pirahã). kin la, jan pi mute lili li toki e ni: toki sin (sama toki pona anu toki Epelanto) li toki ala, li musi taso. ni la, mi wile toki e ni: toki ni li musi taso? toki pona li musi, lon. taso toki pona anu toki Epelanto li musi taso ala, li sama toki pi sin ala a!

jan seme li toki e ni: toki li toki? suli la, kulupu ISO li toki e ni. tenpo pini lili la, kulupu ISO li toki e ni: toki pona li toki ala. taso tenpo ni la, ona li toki e ni: toki pona li toki lon! mi pilin e ni: kulupu ni taso o ken ala e ni: ona li lawa e toki. taso kulupu ISO taso li ken ala lawa e toki. ona li toki e ijo nasa ni: kili li toki. jan li toki e ni: kulupu ISO li nasa a; kili li toki ala!

pilin jan la, toki li seme? lipu Wikipesija la,

“toki li esun sona. jan li wile pana e sona la, jan li toki. ken la, toki li toki uta li sitelen toki li toki pi kalama ala.”

ni li pona tawa mi tan ni: sitelen en toki uta en toki luka li ken toki! taso nimi pi toki pona li suli. toki Inli la, nimi “Language” (toki) en nimi “Dialect” (toki lili) li lon. jan mute li toki e ni: toki lili li toki lon ala, li toki lili taso. suli la, jan Make Wajenlake (Max Weinreich) pi sona toki li toki e ni:

אַ שפּראַך איז אַ דיאַלעקט מיט אַן אַרמיי און פֿלאָט

a schprach is a dialekt mit an armej un flot

toki suli li toki lili ni: ona li jo e kulupu utala.

jan Make li toki e toki sewi tan ni: ona li toki e toki Isi (יִדיש, Yiddish). tenpo pini la, jan sona li toki e ni: toki Isi li toki lon ala! taso tenpo ni la, jan sona li toki e ni: toki Isi li toki lon!

taso tenpo ni kin la, toki lili mute li lon. jan mute pi toki lili ni li wile e ni: toki lili li toki lon, li jo e ken sama toki suli. ma mute la, jan pi toki lili li ken ala toki e toki lili. ma mute la, tomo sona la, sina ken ala kama sona e toki lili. ma mute la, toki lili li moli.

mi la, toki suli en toki lili li pona. tenpo ni la, jan li lawa e ni: toki lili li toki lili anu toki lon. mi la, kulupu lawa mute li wile e ni: toki lili li toki lili taso. kulupu lawa li wile ala e ni: toki lili li toki suli; jan pi toki lili li wile e ma sin. tenpo ni la, pilin li suli tawa lawa toki. sona li lili tawa lawa toki.

mi wile poki e toki ale lon ma ni. sina wile pana e pona tawa toki lili la, o esun e lipu pi toki lili, e musi pi toki lili, e kalama musi pi toki lili.

![jan Make Wajenlake](https://upload.wikimedia.org/wikipedia/commons/9/95/Lipu_tenpo_nanpa_tu_-_jan_Make_Wajenlake.png)