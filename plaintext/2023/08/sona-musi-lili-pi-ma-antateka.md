---
title: sona musi lili pi ma Antateka
authors:
  - mije Luke
date: '2023-08-24'
collections:
  - lipu tenpo
  - lipu tenpo nanpa ma
license: CC-BY-SA 4.0
sources:
  - https://liputenpo.org/pdfs/0021ma.pdf
  - https://liputenpo.org/lipu/nanpa-ma/
  - https://commons.wikimedia.org/wiki/File:Lipu_tenpo_nanpa_sewi_-_ko_lete_walo.png
---

![ko lete walo](https://upload.wikimedia.org/wikipedia/commons/9/99/Lipu_tenpo_nanpa_sewi_-_ko_lete_walo.png)

tenpo ali la, ma Antateka li lete a! sona jan la, tenpo wan la, lete li lete −89.2 °C anu lete −128.6 °F! lete a! tenpo ale la, ko walo lete li len e ma Antateka. sina len ala la, sina kama moli tan lete ni; taso, jan sona li lon ma Antateka. ona li kepeken len sijelo suli a. ma ale la, ma Antateka li lete nanpa wan; taso, seli li ken lon ma Antateka. sona jan la, tenpo wan la, seli pi ma Antateka li seli 19.8 °C anu seli 67.6 °F! sona ni li nasa tan ni: tenpo lete pi ma mi la, ma Antateka li seli! tenpo mute la, sina ken ala lukin e suno e mun lon ma Antateka. jan li tawa ma Antateka la, ona li wawa a. jan ale la, ma Antateka li lete li ken ala tomo e jan. ni la, jan ala li awen lon ma Antateka lon tenpo ale. sitelen pi ma ale la, ma Antateka li suli tawa lukin; taso, ni li powe[^1] lili. ma Mewika seli la, ona li lili; taso, ma Elopa la, ona li suli. tenpo pini weka a la, ma ale li wan la, ona li lon meso ma li lete ala sama ala tenpo lon. ma Antateka li sama ma pi telo ala tan ni: telo li kama ala tan sewi lon tenpo mute. ni ale la, sina wile ala wile tawa ma Antateka?

[^1]: “powe” li sama “lon ala”