---
title: utala musi pi sitelen toki
authors:
  - jan Ke Tami
date: '2023-07-01'
collections:
  - lipu tenpo
  - lipu tenpo nanpa nasin
license: CC-BY-SA 4.0
sources:
  - https://liputenpo.org/pdfs/0020nasin.pdf
  - https://liputenpo.org/lipu/nanpa-nasin/
---

toki pona li musi · ijo pi toki pona li musi · pona la jan mute li pali e ijo pi toki pona li pana e musi tawa mi · a · taso ijo pi toki pona la mi sona e ike lili wan · ijo mute li kama ijo pi toki pona li tan ala toki pona lon tenpo open · ijo ni li tan toki ante · ni li awen musi · musi li awen musi · taso ijo li tan toki pona taso la ni li suli e kon musi tawa mi · tan ni la pilin mi li lon · ijo sin o tan toki pona taso tan ala toki ante ·

mi taso ala li pilin ni · jan ante li sama · jan ni wan li jan Lakuse li wile kama e pali · ona li pana e wile ona tawa ale kulupu · jan o sitelen e ijo sin kepeken toki pona lon toki pona tawa toki pona tan toki pona taso · ijo o musi · ni la utala musi o open · kulupu o pana e toki ijo mute ·

ni li kama lon tenpo sike pini · lipu musi sin li kama li pona wawa a · mi lukin e ona ale li pilin pi musi suli tan ona · mi toki e kama ni lon lipu pini · taso ni li kama sin lon tenpo ni a · utala sin li lon · sin la o pana e musi a tawa mi ale · o tawa lipu https://utala.pona.la/ · ni la sina wawa e musi ·