---
title: toki toki toki toki
authors:
  - jan Kijon
date: 2024-02-24
tags:
  - music
license: All Rights Reserved
sources:
  - https://jankijon.bandcamp.com/album/pona-kama
---

sina wile e nasin sina wile kulupu e jan sina wile moku pona sina wile jo e tomo.  \
sina wile ale ni la kulupu li lon la sina toki toki toki toki.

sina wile e mani mani li ike tawa sina sina wile e nasin nasin li ike tawa sina.  \
sina wile ale ni la kulupu li lon la sina toki toki toki toki.

tenpo kama la sina pali taso tenpo ni la sina toki  \
toki li kiwen e wile sina taso tenpo kama la o pali.

sina wile e kili kili ni li tan pali sina. pali li wile e tenpo tenpo li kama tan sina.  \
sina wile ale ni la kulupu li lon la sina toki toki toki toki.

sina wile kulupu e jan ale lon poka sina sina wile e ni jan ike li tawa weka a!  \
sina wile ale ni la kulupu li lon la sina toki toki toki toki.

tenpo kama la sina pali taso tenpo ni la sina toki.  \
toki li kiwen e wile sina taso tenpo kama la o pali.

sina wile pakala taso kulupu li wile ala ona li wile taso awen e lukin ona.  \
sina wile ale ni la kulupu li lon la sina toki toki toki toki.

sina wile pini toki taso toki li pini ala kulupu li awen toki la sina tawa a.  \
tenpo ni la sina weka taso kulupu li awen toki toki toki toki.
